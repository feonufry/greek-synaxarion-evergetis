
## В 6-й Боголепное и славное Преображение Великаго Бога и Спаса нашего Иисуса Христа

#### Вечерня

Вечер, поется **Блажен муж**. А на **Господи воззвах** уставляют стихов 9 и
поют стихиры три самогласны по 3-жды, глас 4-й: **Преже распятия Твоего Господи гора**,
**Преже распятия Ти Господи поим ученики**, **На горе высоце**,
на **Слава, и ныне:** первую стихиру.

Вход. Прокимен. Паремие три. 1-я от Исхода: **Рече Господь к Моисеови взыди ко мне**.
2-я от Исхода: **Глагола Господь к Моисеови лицем к лицу**.
3-я от Царствии три чтет: **Во оны дни прииде Илия**.

На стиховне поют одину стихиру трижды, глас 5-й, самогласен:
**Придете взидем на гору Господню**. Глаголют же ся и стиси в обычных место,
стих 1-й: **Твоя суть небеса**, стих 2-й: **Север и море Ты со**.
На **Слава, и ныне:** самогласен, глас 6-й: **Прообразуя воскресение**.
Тиже стиси глаголются на стиховне по **Хвалите Господа**.

Тропарь, глас 7-й, самогласен: *Преобрази ся на горе, Христе Боже,
показав учеником славу Свою, якоже можяху, да восияет и нам грешником
свет Твой истинный молитвами Богородиця, Светодавче, слава Тебе.*

Тойже и на **Бог Господь**, и на конец утрении.

#### Утреня

На утрени по пении псалтирнем поется седален праздника, и чтется слово
Андрея на Преображение.

По немже поются степенна, глас 4-й. Прокимен тогоже гласа: **Фавор и Ермон**,
стих: **Исповедят небеса**. **Всяко дыхание** тогоже гласа.
Евангелие утреннее от Луки. Посем **Воскресение Христово видевше** и
50-й псалом.

Поета же ся канона два: глас 4-й **Лици Израилитестии** и глас 8-й **Воду прошед**.
Еюже стиси по двоици поются, уставляют же стихы песныя. Тропари ово
Богородицины 8-го гласа в то день праздника не глаголются, в ин же день
по сих, егда поется то сам канон.

Глаголется же по 3-й песни седален праздника. А по 6-й песни кондак,
глас 7-й: **На горе преобразися**. Светилен **Свят Господь**.

На **Хвалите Господа** уставляют стихов 6 и поют стихиры 3 самогласны
по двоици, глас 1-й: **Древле с Моисеом**, **Твое единочядаго Сына**,
**Безмерное Твое**, на **Слава, и ныне:** первую.
На стиховне стихиры 3, глас 8-й: **Мрака законнаго** и ина два,
подобна той, на **Слава, и ныне:** первую.

Имеют порознь отинудь.

#### Литургия

А святая Литургия сотворяется в церкви, и поются уставнии псалми,
на Блаженных глаголют от каного 8-го гласа песни две 4-ю и 5-ю
<*со*> ирмос<*ом*>. Яве яко четвертое песни начинающися на вход
попом глаголется тропарь **Преобразися на горе** и кондак.
И по том **Святыи Боже**, аще и Великую церковь **Елико во Христа крестистеся**
обретохом поющю.

Прокимен: **Яко возвеличиш**, стих: **Благослови душе моя**,
стих: **Во исповедание и в веле**. Апостол от послания соборнаго
Петрова: **Братия, потщитеся**, конец: **В сердцих ваших**.
Аллилуиа, глас 8-й: **Твоя суть небеса**, стих: **Блажени людие**.
Евангелие от Матфея **Во оно время поят Иисус Петра**.
Причастен: **Во свете славы лиця Твоего**.

Ведети есть, аще будет Преображение в неделю, ничесоже от воскресных
не поется: ни стихиры, ни канон, ни утреннее Евангелие чтется. Но на
вечернии, и на утрении, и на Божественей Литургии едина служба праздника
сотворяется. Обаче по утреним Евангелии Преображения преже 50-го псалма
глаголется **Воскресение Христово видевше**.
