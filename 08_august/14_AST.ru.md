
## В 14-й, Предпразднство Пресвятыя Богородицы, и память святаго пророка Михея

#### Вечерня

Вечер, на **Господи воззвах** уставляют стихов 6 и поют стихиры 3 Богородицы, 
глас 4-й, подобен **Яко добля**: **В кюмвалех возгласим**; другая стихира 
святаго пророка Михеа, глас тойже, подобен **Даст знамени**. На 
**Слава, и ныне:** стихиру Богородици самогласну из осми глас: 
**Богоначяльным мановением**.

Прокимен.

На стиховне стихира Богородици, глас 4-й, подобен **Даст знамен**, и поют 
едину стихиру двоици, на **Слава, и ныне:** самогласну, глас 1-й: 
**Подобаше самовидцем Слова**.

Тропарь, глас 3-й, подобен **Красоте девства**: *Предпразднство преставления 
торжествующе Божия Матере, радующе ся светло к Ней возопием: радуи ся 
отходящия от земля в небесная, радуи ся иже конця успением Своим 
ожививши, тем яко преходиши, поминай всего мира, Обрадованая*.

Тойже и на **Бог Господь**, и на конец.  

#### Утреня

На утрени по пении псалтирнем седален Богородици, и чтется на Новую неделю 
слово Богословця.

И поются канони 3: предпразднства, глас 3-й: **Погружшюму в мори**, другой 
святаго пророка **Воду прошед**. Уставляют же стихы по числу стихов канонных. 
По 3-й песни седален святому. А по 6-й песни седален Богородици, глас 4-й, 
подобен **Удиви ся**. Светилен **Свят Господь**.

На **Хвалите Господа** стихиры 3, глас 1-й, подобен **Небесным чин** по одиною, 
**Слава, и ныне:** глас 5-й, самогласен: **Воспойте людие Матерь**. 
На стиховне стихира во Октаице 2 стиха, и мученичен, на **Слава, и ныне:** 
стихира Богородици самогласна, глас 6-й: **Егда преставление**.

Имеют порознь всему.

#### Литургия

На литургии поют уставнии псалми и глаголют на Блаженных от канона Богородици 
3-ю песнь. Прокимен, и Апостол, и Аллилуиа, и Евангелие -- писано ноября 
в 21-й. 
Причастен: **Чашю спасения**. 

---

### Месяца тогоже 14-й: память святаго пророка Мехея, и предпразднство Пресвятыя Богородици

И священие честны обители от Олексея святаго нашего владыки, всея вселеныя 
патриарха, от основания создания и предложеней Пречистей Всенепорочней Божия 
Слова Матери. Освяти же ся реченая Церковь в 14 день тогоже месяца, в лето 
6542 и неделю 2-ю в день среду.

#### Вечерня

Вечер, поют **Блажен муж**. На **Господи воззвах** уставляют стихов 9, 
стихиры 3 по двоици, священию, глас 6-й: **Обновления чтете** и ине два, 
другия 3 предпразднству, глас 4-й, подобен: **Яко добля**. 
На **Слава, и ныне:** Богородичен. 

Прокимен дневный. 

Паремии 3. 1-я от Царствия четвертаго: **Ста Соломон прямо лицю**. 
2-я от Приточ: **Бог премудростию основа**. 3-я от Приточ: **Премудрость 
созда**.

На стиховне, стихиру один священию, глас 1-й: **Пакы убо обновляет ся**, 
ины стихиры 2 Богородици, глас 5-й, подобен: **Радуи ся**, 
**Слава, и ныне:** глас 1-й: **Побобаше самовидцем**.

Тропарь, глас 3-й: *Предпразднство преставления торжествующе Божиа Матери, 
радующе ся светло к Ней возопием: радуи ся отходящи от земля в небесная, 
радуи ся иже конця успением Своим ожививши, тем яко преходиши, поминаи 
всего мира, Обрадованая*.

Тож и на **Бог Господь**, и на конец утрени.  

#### Утреня

По пении псалтирнем священию чтет ся слово Богословца, емуже начало: 
**Обновлению почести**. 

Поют канони 3: два предпразднства, оба 4-го гласа: **Моря чермнаго** 
<*Син.333: един творение Иоанна **Столпом наставляя**, а други 
творение Феофана: **Церковь Тя Бога жива***>, и 3-й канон, глас 3-й: 
**Погряжше** <*Наоборот - священию два 4-го гласа и один предпразднеству 
- 3-го гласа*>. По 3-й песни седален предпразднику, и чтется от 
реченнаго слова Иоанна Богословца. По 6-й песни кондак священию, глас 4-й: 
**Яко вышния тверди**. Светилен: **Свят Господь**.

На **Хвалите** стихиры священию, глас 1-й, подобен: **Небесным**, 
и Богородичен. На стиховне стихира священию, глас 3-й, самогласен: 
**К собе возвращаи ся человече**, ины 3, глас 6-й, подобен: **Ангельскы**, 
и Богородичен.

Имеют празднь.

#### Литургия

В тож день во время Божественныя Литургия, собравше ся всеи братть в 
притворе Предтеча, и начинают Литургию, и поют утсавленныя псалмы и 
Блаженна священию от обою канону 3-ю и 6-ю песни. 

По конец Блаженны, вземше кресты и Евангелие, свещам предиидящим, 
и всем свеща держащим в руках, начинают тропарь, глас 7-й: **Слава Тебе, 
Христе Боже, апостолм похвала:** и исходят дверми иже к прибоженку 
и о сем обиходят церковь иховня, поюще реченный тропарь со стихом: 
**Радуите ся праведнии о Господи**, а дряг тропарь: **Святии мученци**, 
и сия оба тропаря с реченным стихом многажды глаголят. Егда же 
близ дверий прибожника бядут ужныя страны, рекше **Слава, и ныне:** 
Богородичен глаголют: **Непроходимая**. По сем вшедше малыми дверми, 
иже ко престолу приводящия, и входят великыми дверми внешняго 
прибоженика, и стоят вси внятрь, кресту и Евангелию пред Царскыми 
дверми стоящя, паникадила в церкви вожгят, и дыма честныи храм исполнят, 
и прочему просвету светля утворену.

Всем дверем затвореным, начинают извну стояще братя: **Возмете врата**, 
врятрь же стояще дрязии возглашают: **Кто се есть Царь славы**. 
Сему же стихя от обоих поему стоя поп пред дверми творит молитву 
священию, прилагает же к неи молитвя входную иже на Литургии. 
Ти егда 3-ица поет ся реченый тропарь, попови прекрестившю отверзут 
ся от подяка двери, и входят вси Евангелию предиидящю и кресту. 

Посем попови воследующю проскумисания хотящю творити с инеми попы и 
прочим людем позади идящим, и поют реченый тропарь, егда же внидут 
попове и дьякони во олтарь, ркят мнис **Слава, и ныне:** кондак 
поют: **Яко вышняя твердь**. Таж дьякониници, и **Святый Боже**. 

Прокимен, глас 4-й: **Домя Твоемя подобает**, стих: **Господь 
воцарися**, стих 2-й: **Ибо утверди**. Апостол к Евреем: **Братие, 
имяше первая скинии**. Аллилуиа, глас 4-й: **Тебе подоба**, стих: 
**Исполнихом ся благых**. Евангелие от Матфеа: **Во оно время пришед 
Иисус в страны Кесария Филиповы**, конец: **Врата адава не удолеют 
Ей**, июня в 29-й. Кен: **Господи возлюбих благолепие дому Твоего**. 
