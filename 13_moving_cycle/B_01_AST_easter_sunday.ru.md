
# О СВЯТЕЙ И ВЕЛИЦЕЙ НЕДЕЛИ

## Утреня

Ведати есть, яко по прешествии третия стража нощи, рекше 9 часу,
падает знамение водных чясов, по сем востает возбуждаяй и обиходит,
возбужая, братию со свещею, вещая ясным гласом **Христос воскресе**,
се же не единою, но многашды. По престании же того, ударяему билу,
и всей братии собирающийся в паперти церкви, и молящимся тихы, поп,
кадильницю в руце приим, покадит первее олтарь святый, свещам ему
предыдущем, и оттуду из передних дверий изшед, преходит полунощную
страну церкве и, дошед царских дверий, изыдет теми. Внегда же он се
творит, приставник преходит всю братию, по свещи коемуждо брату
дая. Поп же, якоже речено бысть, царскими дверьми изшед, покадит
братию, начиная от левыя страны и преходя всю паперть, и паки к
царским дверем приходит.

По сем став пред дверьми возгласит: **Слава святей единосущней Троици
всегда ныне и присно**, и по **Амине** начинают людие тропарь глас 5-й
**Христос воскресе из мертвых**, сему же бываему, идет паки к южней
стране поп церкве, в царския входя двери, братия же позади его входят
в церковь. Сам же, кадильницю положив, во святый олтарь вшед, станет
пред жертвеником. По пении же тропаря трижды от людей, глаголет поп
стих 1-й **Се день, иже сотвори Господь, возрадуим ся и возвеселим ся в онь** <_пс.117:24_>.
А людие **Христос воскресе**. Стих 2-й **Составите праздник во осеняющих до рог олтаревных**
<пс.117:27b>. А людие **Христос воскресе**. По сем **Слава** речет,
а людие тот же тропарь. По том, поп того же тропаря до **И гробным живот**.
Таковый бо конец от людий приречется. Паки же от попа прирекается.

Таже начинание канона бывает. Поют же ирмосы и стихи по 4-жды, уставляют
ся на коиждо песни по 10-ти стихов, на 4-й же и на 7-й по двадесять
стихов.

По 3-й же песни поется ипакои, глас 4-й: **Варивше утро яже о Марии**,
а в Богородична место, по речении **Слава** певец, поется того же гласа
тропарь воскресен: **Светлую воскресения**. По сем чтется слово
Богословця Григория **Воскресения день**.

По 6-й же песни поется кондак, глас 8-й: **Аще и во гроб сниде**, стоящи
братии до скончания перваго икоса. По сем **Воскресение Христово видевше**,
3-жды, без **Помилуй мя Боже** <_без 50-го псалма_>.

Глаголется светилен, глас 4-й: **Плотию уснув**, еже во всю неделю
поется. Посем поют **Хвалите Господа**, и поются стихиры, глас 1-й
самогласны по 2-жды: **Днесь спасение миру**,
таже **Воскресения день плод сотворим**, таже **Светлаго и славнаго**,
а на **Слава, и ныне:** первую стихиру.

По сем поется утреннее пение потиху **Слава в вышних Богу**. По нем же
бывают диаконницы от диакона, и от попа молитва.

По сем поются стихиры, глас 5-й: **Пасха священая нам днесь**, посем
глаголется стих **Да воскреснет Бог и разыдутся** до **ненавидящие Его**
и поется другая стихира **Придете от видения жены**, стих 2-й
**Яко ищазает дым да ищезнут** до **а праведници возвеселятся**, таже
3-я стихира **Мюроносиця жены**, **Слава, и ныне:** **Воскресения день**.
И по скончании того стиха абие **Христос воскресе**, еже поется и до
скончания целования.

*Чин же целования бывает сице.* Станет пред преградою олтаря на десней
стране диакон, держа святое евангелие. По том минет первое игумен, и
святое евангелие целовав, станет и той на левей стороне близ диакона.
По сем приходят вся братия со свещами, первое целующе евангелие, посем
игумена и прочюю братию. Свеща же прежде начатия канона и до скончания
держат.

По целовании же стоящи все братии, чтется слово от игумена Златоустця
на святую пасху, емуже начало: **Иже кто благочестив и Христолюбив**.
По чтении же бывает ектения, в ней же поминается игумен и братия,
глаголющем **Господи помилуй**, первое 3-жды, по сем 12.

По сем отпущение.

## Часы

***А за час сице поется.*** **Христос воскресе**, 3-жды.
Таже **Веселитеся небеса**. Посем **Слава:** таже **Аще и во гроб сниде**,
**И ныне: Что Тя наречем Обрадованная**. Таже **Святый Боже**, и
**Пресвятая Троице, Отче наш**. А **Господи помилуй** - 12. Сим же
образом и за 3-й час, и за 6-й, и за 9-й.

А за **Благослови душа моя Господа и вся внутреняя** и за **Хвали душе**,
**Христос воскресе** 3-жды, таже **Слава, и ныне: Единородный Сыне**.
По сем **В царствии Си**, и **Верую во Единаго Бога**, и **Отче наш**,
и **Господи помилуй** - 12, и **Един Свят**, и **Благословлю Господа на всяко**.
Сице же поется иже особь поет.

## Литургия

А на литургии, час отпевше и **Во царствии Си**, и **Верую во Единаго Бога**,
и **Отче наш**, и **Господи помилуй** 12, поп возглашает **Яко Свят еси ныне**,
и тако по сем почнется литургия.

Вся же служба божественныя литургии в великую неделю без антифонов
внутрь божественнаго олтаря совершается от попов. Прокимен, и апостол,
и аллилуиа, и евангелие, иже игумен чтет близ престола стоя, двема
диаконма оба полы стоящема и держащема евангелие.

Антифоны вне олтаря поются от людей, яже суть сия.

Антфион 1-й, псалом 65-й **Воскликните Богу вся земля** <_1a_>,
опел **Молитвами Богородиця**.
Стих 2-й **Воскликните Богу вся земля, пойте же имени Его, дадите славу хвале Его** <_1_>,
Стих 3-й **Рцете Богу коль страшна дела Твоя, во множестве силы Твоея солжют Тебе врази Твои** <_2_>,
**Вся земля да поклонит Ти ся и поет Тебе, да поют же имени Твоему Вышний** <_3_>,
**Слава, и ныне**.

Антифон 2-й, псалом 66-й **Боже ущедри ны и благослови ны** <_1a_>,
опел **Спаси ны, Сыне Божий, воскресый**.
Стих 2-й **Боже ущедри ны и благослови ны, и просвети лице Твое на ны, и помилуй ны** <_1_>,
Стих 3-й **Да познаем на земли путь Твой, во всех языцех спасение Твое** <_2_>,
Стих 4-й **Исповедят ся Тебе людие, Боже, исповедят ся Тебе людие вси** <_3_>,
**Слава, и ныне: Единочядный Сыне и Слове**.
 
Антифон 3-й, псалом 67-й **Да воскреснет Бог и разыдутся врази Его** <_1a_>,
и на том пририцается на коемже стисе **Христос воскресе**,
Стих 2-й **Да воскреснет Бог и разыдутся врази Его, и бежат от лица Его ненавидящии Его** <_1_>,
Стих 3-й **Яко ищазает дым да ищезнут, яко тает воск от лиця огню** <_2a_>,
Стих 4-й **Тако да погибнут грешници от лиця Божия, а праведници возвеселятся** <_2b-3a_>,
А на вход глаголется стих 5-й **В церквах благословите Бога, Господа от источник Израилевых** <_26_>.
И тропарь **Христос воскресе**, по входе людем **Слава, и ныне** глаголющем,
поется кондак **Аще и в гроб**.

Посем **Елико во Христа крестит**.

Таже прокимен, глас 8-й: **Се день иже сотвори Господь**,
стих **Исповедайтеся Господеви яко благ**,
стих 2-й **Да речет убо дом Израилев**.
Посем апостол от Деяний **Первое слово сотворих**.

Аллилуиа, глас 4-й: **Ты Господи воскрес ущедриши Сиона** <_пс.101:13_>,
стих **Господь с небесе на землю призре** до **умерщвленныя** <_пс.101:19b-20_>.
Таже евангелие от Иоанна, глава 1-я: **Искони бе Слово**.

Киноник, глас 5-й: **Тело Христово приимите**.

*Подобавет ведати:* яко в тот день по христех не ходят. Реченная же вся
служба великия недели утреняя же и литургия, без целования и
без чтения слова Златоустця **Яже благочестива**, сотворяется
во всю неделю. И се же ведати есть, яко по миновении великия недели,
не внутрь олтаря ктому прокимен, и апостол, и аллилуиа, и евангелие
глаголется, но вне олтаря по держащему уставу.

## Вечерня

В туже великую неделю пасхи на вечернии не поется псалом
**Благослови душе моя Господа**, ни во всю неделю праздную.
Но возглашает поп **Благословен Бог наш**, людие **Христос воскресе**
3-жды по глас. Посем бывают диаконница от диакона и молитва от попа. Ти
тако кончают.  **Господи воззвах**, глас 8-й, уставляют же стихов 6 и
поют стихира 3 по двоици: **Днесь ад стеня вопиет** и ине две
подобны ей, а на **Слава, и ныне:** первую. Посем бывает вход от
диакона и от попов, и с евангелием, с кадильницею, свезщам предыдущам.

Входу же бывшу, поют людие **Свете тихий**. Таже прокимен: **Кто Бог велий яко**,
стих **И рех ныне начях**, стих 2-й **Помянух дела Господня**,
стих **Сказал если в людех**.
И по прокимене глаголет диакон **Премудрость прости слышим**.
Поп чтет внутрь олтаря евангелие от Иоанна **Сущю позде**,
конец **Не иму веры**.

Посем диаконица и ектения, и **Сподоби Господи**, и **Исполним вечерняя**.

И паки ина стихира, глас 5-й **Пасха священа** и прочяя
**Придете от видения жены** и **Мюроносиця жены**. Стихове же
глаголются иже на заутрене **Да воскреснет Бог**.
На **Слава, и ныне: Воскресения день**.
Посем **Христос воскресе** тришды, таже **Веселитеся небеса**.
И по сем рекшю диакону **Премудрость**, и отпущение бывает.

## Повечерие

Павечерница же поется сице. **Христос воскресе** 3-жды.
Таже **Веселитеся небеса**, и **Святый Боже**, и **Господи помилуй**, 20.
Посем поклонение тришды и отпущение.

Тем уставом поется на всяк день всю неделю павечерницю и вечернюю,
якоже речено есть, и чясы, до субботнаго вечера.
